---
layout: post
title: Disciplina la copii
date: 2019-04-20 16:40 +0300
author: Vlad GURDIGA
---

Îi povesteam unui coleg de serviciu despre unschooling, cînd am explicat că
unschooling-ul poate presupune lipsa programului standard de studii și
a orarului din învățămîntul convențional, colegul meu a afirmat că există studii
care demonstrează că copiii se dezvoltă mai bine într-un mediu cu
**disciplină**.

Impresia mea e că disciplina este un termen care este foarte des interpretat
greșit, mai ales în contextul relației cu copiii. Asta e definiția din
dicționar:

> Totalitatea regulilor de comportare și de ordine obligatorii pentru membrii
> unei colectivități.

Eu constat că mulți părinți iau asta literal, vin cu un set arbitrar de reguli
pe care le aplică copiilor, și așteaptă efecte pozitive.

Părerea mea despre disciplină este aceea că ea are rezultatele așteptate numai
atunci cînd e **auto-disciplină**, adică atunci cînd intenția de a fi disiplinat
vine de la persoana în cauză.

Exemplu de **auto-disciplină**: Eu mă pomenesc că am ceva chilograme în plus și
decid să-mi formez obișnuința de a face gimnastică în fiecare dimineață. Eu
constat o situație de fapt care lasă de dorit, și îmi propun să depun efort
pentru a o împunătăți. Asta este **auto-disciplină**.

Pe de altă parte, un exemplu de disciplina **convențională** este atunci cînd
intenția vine de la altcineva, și cînd efortul cerut nu neapărat este aliniat cu
necesitățile și prioritățile mele curente.

Cel mai ușor înțelegem asta atunci cînd încercăm să aplicăm aceast raționament
„pe propria piele”: în primul caz, eu o să mă investesc cu dedicație pentru
a împlini scopul propus și o să caut modalități pentru a-l îndeplini cît mai
bine, iar în al doilea caz, dacă-l pot evita o să-l evit în totalitate, iar dacă
nu-l pot evita, o să fac minimul necesar pentru a „bifa” cerințele, și probabil
o să încetez imediat după ce dispar constrîngerile sau presiunea.

Pe termen scurt, disciplina în sensul convențional poate părea să aibă efectele
așteptate: cu suficientă presiune și constrîngeri, poți forța un copil să se
alinieze cerințelor, dar pe termen lung, asta cel mai probabil o să dezvolte
repulsie față de lucrurile care i s-au impus, chiar dacă acelea sunt lucruri
bune în esență. Plus la asta, un alt efect secundar nedorit al unui asemenea
raport între părinte și copil, este acela că o să se deterioreze realația dintre
ei, și relația e de multe ori mai importantă decît împlinirea scopului propus.

Din această cauză, părerea mea e că dacă găsim o idee bună pentru copiii noștri,
**disciplina** nu este neapărat cea mai bună metodă pentru a o aplica.
Explicarea cu înțelegere și răbdare va avea probabil mai mult succes, și pe
termen lung, dar și pe termen scurt.

\* * *

PS: În mare parte, acest raționament se aplică și în cazul maturilor.
