---
layout: post
title: Dacă încep să fac homeschooling, ce să fac dacă copilul n-o să vrea să învețe?
date: 2018-08-12 16:56 +0300
author: Vlad GURDIGA
---

În homeschooling, una din îndrumări pentru părinți este să nu impună copiii să
învețe după un program strict, ci să urmeze interesele copiiilor, să-i susțină,
și să-i ajute să treacă de obstacole, cu ideea că ei o să învețe toate lucrurile
de care au nevoie pe măsura necesității și în contextul la problemele concrete
care o să le întîmpine. — La prima vedere asta pare să fie o idee utopică, și
cînd discutăm acest subiect inevitabil apar mai multe întrebări. Să le examinăm.

În primii cîțiva ani de viață, copiii învață două dintre cele mai complexe
lucruri pe care le vor învăța tot restul vieții:

1. să meargă;
2. să înțeleagă și practice vorbirea.

Chiar dacă pare natural acum, mersul cere un efort enorm din partea copiilor:
chiar și atunci cînd merg pe 4 picioare asta necesită menținerea echilibrului și
coordonarea conștientă a 4 membre, poziția corectă a palmelor, a restul
corpului. E nevoie o grămadă de încercări numai să descopere poziția optimă
pentru mers.

Înțelegerea vorbirii pentru prima dată este probabil cel mai complex lucru pe
care-l învață orice om pe tot parcursul vieții. Încercați să vă închipuiți de
cît efort e neveoie ca să înțelegi și să vorbești o limbă total nouă — de
exemplu chineza — și asta fără să ai un traducător, fără nici o noțiune de
gramatică, neștiind că există verbe, adjective, sau substrantive, fără manuale
sau cunoașterea unei limbi asemănătoare. Cei care lucrează în tehnologii
informaționale (ca și mine) probabil cunosc, sau își pot închipui complexitatea
și cantitatea de date implicată într-un sistem care să poată înțelege vorbirea
umană, și asta probabil îi ajută să înțeleagă de cît efort e nevoie.

După ce ne dăm seama că și mersul, și vorbirea, necesită nenumărate încercări,
și o cantitate enormă de energie și răbdare investită, e normal să apară
întrebarea: _Din ce motiv fac copiii aceste eforturi?_ — Răspunsul e că nu este
un motiv rațional intenționat, și nu este nici un sfat din partea părinților pe
care ei îl urmează, ci e curiozitatea și dorința înăscută a copiilor de
a cunoaște și de a înțelege lumea înconjurătoare.

Cine are un copil la vîrsta cînd începe să meargă, știe cît de dornic este să se
pornească să vadă ce este în jur: este un mecanism înăscut în specia umană
dare-l îndeamnă pe copil să exploreze — nu trebuie să-i zică adulții: „Hai,
pornește-te, să cunoști lumea înconjurătoare! Hai, învață să mergi! O să-ți
trebuiască-n viață!”. 🙂 Ei învață toate aceste lucruri pur și simplu pentru că
simt nevoia de a se orienta, și de a înțelege ceea ce văd.

Un pic mai tîrziu, în jocuri, ei învață reguli de interacțiune cu ceilalți
jucători, se orientează cum funcționează, cum sunt aranjate lucrurile, ce să
facă și ce să nu facă, toate pentru a înțelege cum să obțină rezultatul care
și-l doresc. Și din nou, asta îi costă nenumărate încercări și răbdare.

Un caz de primă mînă e fiul meu de 11 ani și jocul Minecraft: începînd de la
lucruri elementare, să sapi să găsești felurite minereuri, să-ți faci felurite
instrumente de săpat, rețete de combinare și prelucrarea a minereurilor pentru
a obține materiale și instrumente noi, construcții de felurite clădiri, și
o mulțime de alte mecanisme care eu încă nu le știu. Toate astea devin și mai
interesante și mai relevante cînd comunică cu alți jucători din joc, din alte
țări, de alte vîrste, se asociază în echipe, construiesc baze împreună, împart
și organizează lucrul, asigură paza, luptă cu echipe din vecinătate, fac comerț
cu materiale și alte bunuri, fac mecanisme automate de prelucrare
a minereurilor, plantații, ferme de animale, și multe altele pe care eu n‑am
ajuns să le cunosc. Poate să construiască o clădire ore în șir, să
reconstruiască cu răbdare baza după ce o altă echipă le‑a distrus‑o, să adune
materiale ore în șir.

Toate aceste calități sunt imediat aplicabile pentru orice adult: răbdare și
persistență, orientare în spațiu, explorarea și cîntărirea opțiunilor,
interacțiunea și asocierea cu alți oameni pentru a atinge un scop mai mare decît
îl poți face singur, negociere, luare de decizii, strategie pe baza
experiențelor din trecut, înțelegerea lucrurilor noi prin comparație cu altele
pe care le cunoști, memorizarea la nenumărate nuanțe și detalii specifice.

Învață aceste lucruri din dorința proprie, din curiozitate de a‑nțelege cum
e aranjată și cum funcționează această lume.

Dorința de claritate există și la maturi: noi toți vrem să înțelegem cum
funcționează lucrurile din jurul nostru, să cunoaștem împrejurările fizice din
jurul nostru, să aflăm ce și unde este și să ne facem un calcul despre cum putem
ajunge acolo cel mai eficient. Să găsim lucrurile pe care le dorim și să
înțelegem cum le obținem, și să înțelegem lucrurile care nu ni le dorim și cum
să le evităm.

Cunoașterea, înțelegerea, și claritatea sunt _necesități_ pe care fiecare ființă
umană tinde să și le îndeplinească, și de aceea este neglijabil riscul ca copiii
(sau adulții) să nu vrea să învețe.

Și acum unii părinți ar zice:

— Bine, _domnule filosof_, dar eu văd că copilul meu nu e prea interesat de
lecțiile de la școală. Cum explicați asta?

— Mmm… lecții de la școală… O să încerc să explic printr‑o copmparație. Cam la
toți ne place o supă bună, cu verdeață, poate cu fasole, cartofi, poate cu
cărniță, cu legume, și alte bunătăți, nici rece nici fierbinte, numai bună de
sorbit! E bună pentru că are toate ingredientele celea sănătoase și utile pentru
organism, dar probabil în primul rînd ne gîndim cu poftă la ea pentru gustul
plăcut.

Acum închipuițivă că într‑o zi la prînz, ne pomenim cu un șir de farfurioare și
sticluțe cu aceeași cantitate de substanțe utile, fiecare separate; unele se
recomandă a fi servite cu apă pentru că altfel se opresc în gît și provoacă
vomă.

Eu zic că ași putea „servi” această „mîncare”—în această formă—cel mult de
cîteva ori. După aceea n‑ași mai avea ochi s‑o văd. Și asta este ceea ce vedem
la copiii care par să piardă degrabă interesul în a ingera cunoștințele
îmbuteliate separat.

Geometria ar fi mai ușor de mîncat ca parte din construcția de mobilă, jucării,
sau orice altfel de construcție. Tainele comunicării ar fi mai ușor de mîncat în
interacțiunea cu alți oameni care se întîmplă natural în viața de zi cu zi.
Chimia, fizica, matematica, și programarea își au fiecare rețete în care devin
și ele digerabile.

— Bine, dar școala e așa cum e, și noi ca părinți nu prea avem cum să ajustăm
„meniul” pe placul fiecărui copil.

— Așa este. Și de aceea părinții pentru care meniul școlii nu li se pare
potrivit, caută alte soluții, și homeschoolingul este o alternativă. Nu e una
mai simplă, mai ușoară, sau mai ieftină, ci e una pe care cei care o aleg o aleg
pentru că o cred mai bună pentru ei ca părinți, și pentru copiii lor.

\* * *

E clar că sunt mult mai multe întrebări și nuanțe în decizia de a face
homeschooling, și n-ași putea să le acopăr pe toate într-un articol. De fapt
[există cărți întregi pentru asta]({% link pages/resurse.md %}#cărți), și
probabil nici ele nu pot să răspundă toate întrebările. De aceea facem
[întruniri cu părinții](https://www.facebook.com/events/456561301467486/) care
încearcă să afle răspunsuri la ele, și treptat publicăm răspunsuri și aici pe
blog.
